# 5.6. Retrospektiivitekniikat

## Start, Stop, Continue, More of, Less of Wheel

Tekniikan kesto on 10–25 minuuttia ryhmän koosta ja sprintin pituudesta riippuen. Ajatuksena on piirtää taululle tai paperille ympyrä, joka jaetaan viiteen sektoriin: "start", "stop", "continue", "more of" ja "less of". Osallistujilta kysytään kysymyksiä, jotka ohjaavat heitä täyttämään sektoreita asioilla, joita tiimin tulisi alkaa tehdä, lakata tekemästä, jatkaa, tehdä tai tehdä vähemmän. Asiat kirjataan ympyrään. Tämän jälkeen varataan aikaa keskustelulla ja konkreettisista muutoksista päättämiselle.

## Glad, Sad, Mad

Kesto korkeintaan tunti. Aluksi osallistujat kirjoittavat lapuille edelliseen sprinttiin liittyviä, lyhyitä havaintojaan. Havainnot voivat liittyä myös pitkäkestoisempiin ilmiöihin eikä niiden tule missään nimessä rajoittua vain tiimin omaan toimintaan.

Sitten kukin osallistuja esittelee kirjoittamansa laput ja kiinnittää ne taululla. Muut osallistujat voivat tarvittaessa pyytää selvennystä, mutta tarkoituksena ei ole vielä keskustella havainnoista. Taulu on jaettu kolmeen sektoriin: "glad", "sad" ja "mad". Sektorit kuvaavat tunteita, joita havainnot tekijässään herättävät. Raivoa herättävät havainnot liittyvät usein tiimin ulkopuolisiin mutta sprinttiin vaikuttaviin asioihin ja ongelmiin.

Tämän jälkeen osallistujat äänestävät siitä, mistä havainnoista tulisi keskustella perusteellisemmin. Jokainen voi äänestää rajattua määrää lappuja.

Lopuksi havainnoista keskustellaan eniten ääniä saaneesta lapusta alkaen. Tavoitteena on pohtia, miten ongelmiin voisi vaikuttaa tai positiivisia asioita kehittää edelleen seuraavassa sprintissä. Keskustelu päättyy kun aika tulee täyteen tai kaikki aiheet on käsitelty.
